<!DOCTYPE html>
<html>
<head>
  <meta charset="utf-8">
  
  <title>Man2 | LoosBlos</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="#2
Pan Nobusuke Tagomi seděl a radil se s božskou Pátou knihou konfuciánské moudrosti, taoistickou věšteckou knihou zvanou po staletí I–ťing neboli Kniha proměn. V poledne pocítil neklid kvůli návštěv">
<meta property="og:type" content="article">
<meta property="og:title" content="Man2">
<meta property="og:url" content="http://loosak.github.io/hexo-documentation/2017/01/08/Man2/index.html">
<meta property="og:site_name" content="LoosBlos">
<meta property="og:description" content="#2
Pan Nobusuke Tagomi seděl a radil se s božskou Pátou knihou konfuciánské moudrosti, taoistickou věšteckou knihou zvanou po staletí I–ťing neboli Kniha proměn. V poledne pocítil neklid kvůli návštěv">
<meta property="og:updated_time" content="2017-01-08T13:23:41.042Z">
<meta name="twitter:card" content="summary">
<meta name="twitter:title" content="Man2">
<meta name="twitter:description" content="#2
Pan Nobusuke Tagomi seděl a radil se s božskou Pátou knihou konfuciánské moudrosti, taoistickou věšteckou knihou zvanou po staletí I–ťing neboli Kniha proměn. V poledne pocítil neklid kvůli návštěv">
  
    <link rel="alternate" href="/atom.xml" title="LoosBlos" type="application/atom+xml">
  
  
    <link rel="icon" href="/favicon.png">
  
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link rel="stylesheet" href="/hexo-documentation/css/style.css">
  

</head>

<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/hexo-documentation/" id="logo">LoosBlos</a>
      </h1>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"></a>
        
          <a class="main-nav-link" href="/hexo-documentation/">Home</a>
        
          <a class="main-nav-link" href="/hexo-documentation/archives">Archives</a>
        
      </nav>
      <nav id="sub-nav">
        
          <a id="nav-rss-link" class="nav-icon" href="/atom.xml" title="RSS Feed"></a>
        
        <a id="nav-search-btn" class="nav-icon" title="Search"></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" results="0" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://loosak.github.io/hexo-documentation"></form>
      </div>
    </div>
  </div>
</header>
      <div class="outer">
        <section id="main"><article id="post-Man2" class="article article-type-post" itemscope itemprop="blogPost">
  <div class="article-meta">
    <a href="/hexo-documentation/2017/01/08/Man2/" class="article-date">
  <time datetime="2017-01-08T13:21:59.000Z" itemprop="datePublished">08.01.2017</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      Man2
    </h1>
  

      </header>
    
    <div class="article-entry" itemprop="articleBody">
      
        <p>#2</p>
<p>Pan Nobusuke Tagomi seděl a radil se s božskou Pátou knihou konfuciánské moudrosti, taoistickou věšteckou knihou zvanou po staletí I–ťing neboli Kniha proměn. V poledne pocítil neklid kvůli návštěvě pana Childana, s nímž se měl setkat za dvě hodiny.</p>
<p>Jeho kanceláře byly ve dvacátém patře budovy Nippon Times na Taylor Street u Zálivu. Skleněnou stěnou bylo možno vidět lodě proplouvající pod mostem Golden Gate. Právě teď plula velká obchodní loď za ostrovem Alcatraz, ale pana Tagomiho to nezajímalo. Přišel ke zdi, odvázal šňůru a spustil bambusové žaluzie. Ve veliké místnosti se zešeřilo, takže už nemusel mhouřit oči. Teď měl větší klid na přemýšlení.</p>
<p>Pochopil, že zákazníka nedokáže uspokojit. Bez ohledu na to, co Childan přinese, zákazník nebude nadšený. S tím je třeba se smířit. Je ale nutné udělat vše pro to, aby nebyl nespokojený.<br>Nesmí se stát, aby byl uražen nevhodným darem.</p>
<p>Zákazník už co nevidět přiletí na letiště novou německou raketou Messerschmitt 9–E. Pan Tagomi takovou lodí ještě nikdy neletěl, takže když bude vítat pana Baynese, bude se muset snažit vypadat blazeovaně, i kdyby raketa byla nevím jak mohutná. Musí si to nacvičit. Postavil se před zrcadlo a nasadil klidný a lehce znuděný výraz, aby se přesvědčil, zda se mu to daří. Ano, jistě, jsou velice hlučné. Nedá se v nich číst. Ale zato let ze Stockholmu do San Francisca trvá čtyřicet pět minut. Tady by se možná hodilo slovíčko o německých technických nezdarech. Určitě už jste to slyšel v rozhlase. Ta katastrofa nad Madagaskarem. Musím říct, že ta stará letadla měla své přednosti.</p>
<p>Nejdůležitější je vyhnout se politickým tématům, protože nezná Baynesovy názory na nejdůležitější politické otázky. Ale ony se projeví. Dá se očekávat, že pan Baynes bude jako Švéd neutrální. Ale přesto letěl Lufthansou a ne S.A.S. Je na to třeba obratnost… Vážený pane Baynesi, říká se, že Herr Borman je těžce nemocen, že strana má na podzim zvolit nového říšského kancléře. Jenom řeči? Bohužel, existuje tolik tajemství mezi Říší a P.S.A.</p>
<p>Ve složce na jeho stolu je ukryt výstřižek z New York Times s posledním rozhovorem s panem Baynesem. Tagomi jej teď pečlivě studoval, hlavu kvůli mírně nedokonalým kontaktním čočkám skloněnou. Rozhovor se týkal – snad už po osmadevadesáté! – nutnosti hledat na Měsíci prameny vody. ,,Tuto závažnou otázku ještě můžeme vyřešit,” řekl pan Baynes. “Náš nejbližší soused je zatím, až na vojenské cíle, naprosto nevyužitý.” Sic! – pomyslel si pan Tagomi, užil to šikovné latinské slůvko. To už nám o panu Baynesovi něco říká. Moc nemiluje armádu. Pan Tagomi si to zapsal do paměti.</p>
<p>Stiskl tlačítko interkomu a řekl: “Slečno Ephreikianová, můžete mi přinést magnetofon?”</p>
<p>Otevřely se dveře a dovnitř vešla slečna Ephreikianová, toho dne půvabně zkrášlena modrými květy ve vlasech.<br>“Šeřík,” povšiml si pan Tagomi. Kdysi pěstoval na Hokkaidu květiny.<br>Slečna Ephreikianová, vysoká tmavovlasá Arménka, se uklonila.<br>“Náš Super extra rekordér je připraven?” otázal se pan Tagomi.<br>“Ano, pane Tagomi.” Slečna Ephreikianová se posadila, přenosný bateriový magnetofon v pohotovosti.<br>“Otázal jsem se Knihy,” začal pan Tagomi, “zda mé setkání s panem Childanem bude přínosné, ale ke svému zármutku jsem dostal nepříznivý hexagram Přesila Mocného. Strop padá. Příliš velká váha ve středu, chybí rovnováha. Velice daleko od tao.” Magnetofon hučel.</p>
<p>Pan Tagomi mlčel, soustřeďoval myšlenky.<br>Slečna Ephreikianová se na něj dívala a čekala. Šum utichl.<br>“Zavolejte mi na chvíli pana Ramseye,” řekl Tagomi.<br>“Ano, pane,” odložila magnetofon a vyšla, podpatky jí klapaly.<br>Vešel pan Ramsey se složkou plnou vývozních listin. Mladý, usměvavý, oblečený v kostkované košili se širokou kravatou a těsných džínách bez pásku, které si moderní elegáni tak cenili. “Má poklona, pane Tagomi,” řekl. “Dnes máme hezký den.”<br>Pan Tagomi se uklonil.<br>Pan Ramsey okamžitě ztuhl a také se uklonil.<br>“Radil jsem se s Knihou,” začal pan Tagomi, když slečna Ephreikianová opět usedla s magnetofonem na kolenou. “Jistě víte, že pan Baynes, který sem co nevidět osobně přijede, má nordický poměr vůči tak zvané východní kultuře. Mohl bych se pokusit změnit jeho představy pomocí originálů čínských maleb nebo keramiky období Tokugawa… ale obrácení na víru není naší věcí.”<br>“Chápu,” řekl pan Ramsey a na jeho bílé tváři se objevila snaha o soustředění.<br>“Proto se přizpůsobíme jeho předsudkům a darujeme mu nějaké cenné americké dílo.”<br>“Samozřejmě.”<br>“Vy jste amerického původu. Přesto, že,” tady si Ramseye změřil pohledem, “si dáváte tu námahu a snažíte se ztmavit si pokožku.”<br>“Obyčejné opálení horským sluníčkem,” řekl Ramsey tiše. “Kvůli přísunu vitamínu D.” Výraz pokoření na jeho tváři ale říkal něco jiného. “Ujišťuji vás, že jsem si zachoval původní svazky…” panu Ramseymu chyběla slova. “Že jsem nepřerušil kontakty s… s tradiční místní kulturou.”<br>Pan Tagomi se obrátil na slečnu Ephreikianovou: “Pokračujeme, prosím.” Opět se ozval zvuk magnetofonu. “Po poradě s Knihou a získání hexagramu Ta Kuo, tedy dvacátého osmého, jsem pak nalezl podivuhodný verš na pátém místě, jež zní:</p>
<p>Uschlý topol vypučel,<br>Stará žena se vdává.<br>Bez žalu. Bez slávy.</p>
<p>Všechno zřetelně ukazuje na to, že nám pan Childan nebude mít co nabídnout.” Zde pan Tagomi udělal krátkou přestávku. “Buďme upřímní. Nemohu se spoléhat na vlastní úsudek ve věci amerického umění. Proto,” tady se zamyslel nad správným slovem, “vás budu, pane Ramsey, potřebovat jako skutečného Američana. V té věci musíme učinit vše, co je v našich silách.”<br>Pan Ramsey neodpověděl. Přesto, že se to snažil zamaskovat, prozrazovala jeho tvář, že se cítí uražen, že je rozhněvaný. Nemohl dělat nic jiného, než mlčet.<br>“Pak,” pokračoval pan Tagomi, “jsem se s Knihou radil o dalším problému. Z politických důvodů vám, pane Ramsey, nemohu otázku prozradit.” Jinými slovy to znamenalo, že takový panák jako vy, nemůže být do našich záležitostí zasvěcen. “Stačí říct, že jsem dostal velice uspokojivou odpověď. Je třeba se nad ní důkladně zamyslet.”<br>Pan Ramsey a slečna.Ephreikianová z něj nespouštěli oči.<br>“Souvisí to s panem Baynesem,” řekl pan Tagomi.<br>Oba přikývli.<br>“Na mou otázku ohledně pana Baynese jsem dostal jako odpověď čtyřicátý šestý hexagram Šeng. Dobré znamení. A také šestku na začátku a devítku na druhém místě.” Otázka pana Tagomiho zněla: Podaří se mi úspěšně zařídit naše záležitosti s panem Baynesem? Devítka na druhém místě jej ujišťovala, že ano. Hexagram zněl:</p>
<p>Jsi–li upřímný,<br>stačí i malá oběť.<br>Neproviníš se.</p>
<p>Z toho bylo vidět, že pan Baynes bude spokojen s každým darem, jaký mu nejvyšší obchodní mise věnuje prostřednictvím pana Tagomiho. Ale když tuto otázku kladl, měl pan Tagomi ještě i jinou, hlubší myšlenku, jíž si sám ani pořádně neuvědomil. A jak se to často stává, přijala Kniha také to druhé, podvědomé přání a také i na ně odpověděla.<br>“Jak jistě víte,” mluvil pan Tagomi dál, “přiváží nám pan Baynes podrobný popis nových vstřikovacích forem, vynalezených ve Švédsku. Dosáhneme–li dohody s jeho firmou, budeme nepochybně moci nahradit mnohé nedostatkové kovy plastickými hmotami.”<br>Už léta se Pacifické státy snažily získat od Říše pomoc v oblasti umělých hmot. Ale veliké německé chemické kartely, zvláště I.G. Farben, své patenty žárlivě střežily, aby si uchovaly svůj faktický světový monopol v tomto oboru, zvláště v syntéze polymerů. Proto měla Říše důležitý trumf ve svém obchodu se Spojenectvím a po technické stránce je předstihovala přinejmenším o deset let. Meziplanetární rakety startující z Festung Europa byly postaveny hlavně z žáruvzdorných hmot, velice lehkých a tak tvrdých, že je nepoškodily ani srážky s meteority. Pacifické spojenectví nic takového nemělo. Stále tu byly užívány přírodní materiály, jako dřevo a, samozřejmě, kovy. Pan Tagomi se vnitřně radoval, když pomyslel na tyto skutečnosti. Viděl na trzích některé z nejnovějších německých úspěchů, spolu s celoplastikovým automobilem D.S.S. – Der Schnelle Spuk –, který stál v P.S.A. v přepočtu kolem šesti set dolarů.<br>Ale jeho skrytá otázka, ta, již nemohl v žádném případě prozradit před panáky, kteří se motali po kancelářích obchodních misí, se týkala jistého aspektu činnosti pana Baynese, který mu vnukl šifrogram z Tokia. Především – šifrovaný kód byl používán zřídkakdy, obvykle v tajných záležitostech, ne při obchodním jednání. Tady byl použit metaforický kód, složený z básnických příměrů, který byl vypracován pro obalamucení německé špionáže, která dokázala rozšifrovat i ty nejkomplikovanější šifry. Takže vláda v Tokiu měla na mysli Říši a ne opoziční síly na Japonských ostrovech. Klíčová fráze “odstředěné mléko v jeho stravě” byla připomínkou podivné písničky z operety Pinafore, vypravující o tom, že věci jsou zřídkakdy takové, jaké se zdají, odstředěné mléko tvářící se jako smetana.<br>Porada s I–ťing panu Tagomimu potvrdila jeho předpoklady. Tady je komentář věštby:</p>
<p>Dá se předpokládat, že jde o silného člověka. Nelze zakrýt, že se nehodí ke svému okolí, jelikož je příliš drsný a příliš si nevšímá formy, ale čistý charakter mu zajišťuje úctu…</p>
<p>Podezření spočívalo v tom, že pan Baynes není tím, za koho se vydává, že pravdivým cílem jeho příjezdu do San Francisca není uzavření smlouvy o vstřikovacích formách. Krátce řečeno, že pan Baynes je špión.<br>Pan Tagomi ale neměl ani tušení o tom, jakým špiónem pan Baynes je, pro koho pracuje a za kolik.<br>V jednu hodinu čtyřicet minut téhož odpoledne zamykal s velikou nechutí Robert Childan svůj Obchod amerických uměleckých řemesel. Pak své těžké kufry odtahal na okraj chodníku, přivolal rikšu a nechal se Číňanem odvézt do budovy Nippon Times.<br>Shrbený a zpocený Číňan s vpadlou tváří vykoktal ponížený pozdrav a začal nakládat zavazadla. Pak pomohl panu Childanovi usadit se na kobercem pokrytém sedadle, spustil počítadlo, vydrápal se na své sedlo a začal šlapat po Montgomery Street mezi automobily a autobusy.<br>Pan Childan ztratil celý den, když hledal něco pro pana Tagomiho a teď hněvivě a neklidně hleděl na domy, kolem nichž projížděl. Ale nakonec – zvítězil. Profesionální schopnosti nezávislé na náladách – nalezl vhodnou věc, pan Tagomi se udobří, a jeho klient, ať už je to kdokoli, bude uchvácen. Nikdy nezklamu, pomyslel si Childan – své zákazníky.<br>Podařilo se mu získat skoro neporušené první číslo prvního ročníku komiksu s Laurelem a Hardym. Byla to jedna z prvních knížeček toho druhu, cenný předmět Ameriky třicátých let, opravdová sběratelská bílá vrána. Samozřejmě, že měl i jiné věci, ty ukáže nejdříve. Postupně se bude blížit ke komiksu, ležícím na dně největšího kufru v koženém obalu, zabaleném do jemného papíru.<br>Z rikšova rozhlasového přijímače zněly populární melodie, přerušované rozhlasovým přijímači ostatních rikšů, autobusů a automobilů. Childan neslyšel nic, už si na to zvykl. Nevšímal si ani obrovských neonových reklam, pokrývajících fasády snad všech větších budov. Nakonec, on sám měl také svůj neon, který se každý večer rozzářil spolu s ostatními neony ve městě. Dělá někdo reklamu jinak? Je třeba být realista.<br>Po Pravdě řečeno, hluk rozhlasových přijímačů, svištění automobilů,lidé i reklamy jej uklidňovaly. Přehlušovaly jeho vnitřní nepokoj. A bylo mu příjemné, že jej veze člověk, že cítí námahu Číňanových svalů, převedenou do stejnoměrného chvění rikši. Jako masážní strojek, pomyslel si Childan. Nesloužit, být obsluhovaný. A, i kdyby jen na chvíli, být ve vyšším postavení.<br>Procitl s provinilým pocitem. Příliš mnoho věcí k přemýšlení, není čas na odpolední zdřímnutí. Je dost vhodně oblečen k takové příležitosti? A co když omdlí v rychlovýtahu? Na štěstí má pilulky proti komunikační nemoci. Německá výroba. Nejrůznější způsoby, jak oslovit zákazníky… všechno znal. Věděl, ke komu se má chovat poníženě a ke komu povýšeně. Musí být odměřený vůči vrátnému, liftbojovi, průvodci, recepčnímu, taxikáři. Samozřejmě se klanět každému Japonci, i kdyby to musel dělat stokrát. Jen ti panáci. V tom neměl jasno. Klanět se, ale dívat se skrz ně, jako kdyby tam nebyli. Bude to stačit v každé situaci? A co když potká cizince? V obchodních misích člověk často potká Němce nebo představitele neutrálních států.<br>Mimoto může narazit i na otroka.<br>Německé a jižní lodě byly častými hosty v sanfranciském přístavu a černoši byli občas vypouštěni na břeh. Vždy ve skupinách alespoň po třech. A nesměli tam zůstávat po setmění, dokonce i v oblasti P.S.A. museli dodržovat policejní hodinu. Otroci pracovali i v docích, ti žili na pobřeží, v chatrčích u skladišť, hned u moře. Tyhle nenajde v obchodních kancelářích, ale kdyby šlo o nějaké břemeno..například, měl by své kufry nést sám do kanceláře pana Tagomiho? Samozřejmě ne. Musí najít otroka, i kdyby měl čekat hodinu. Dokonce i kdyby se mě opozdit. Nesmí dopustit, že by jej mohl vidět otrok, jak něco nese, na to si musí dát zvlášť pozor. Za takovou chybu by draze zaplatil, ztratil by veškerou prestiž v očích všech, kdo by ho viděli.<br>Z jedné strany, přemýšlel Childan, by dokonce bylo i dobře, kdyby svá zavazadla nesl do budovy Nippon Times sám. Jaké by to bylo krásné gesto! Právně to zakázáno není, do vězení bych se za to nedostal. A dal bych najevo své skutečné city, ty, které se veřejně nikdy neprojevují. Ale…<br>Tohle bych mohl udělat, přemýšlel, kdyby se tu nemotali ti černi otroci. Pohrdání těch, kdo stojí nade mnou, bych snesl – nakonec nu své pohrdání ukazují den co den. Ale aby mě spatřili ti, kdo stojí pode mnou, pocítit jejich výsměch… Jako ten Číňan, který šlape přede mnou. Kdybych si nevzal rikšu, kdyby mě uviděl, jak jdu na schůzky pěšky…<br>Všechno to zavinili ti Němci. Ta jejich snaha o větší sousto než jsou schopni polknout. Jen co se jim jen s největším vypětím podařilo vyhrát válku, dali se okamžitě do dobývání planet a zároveň doma vydali zákony, které… což, myšlenka to byla dobrá. Podařilo se jim zbavit se Židů, Cikánů a svědků Jehovových. A Slované byli vrženi o dva tisíce let zpět, do své kolébky v Asii. Úplně je vystrnadili z Evropy k povšechné spokojenosti. Zpátky k pasení jaků a lovům s luky. Ty veliké lesklé časopisy tištěné v Mnichově a rozesílané do všech knihoven a stánků… Každý může na vlastní oči vidět celostránkové barevné fotografie –modroocí, plavovlasí árijští kolonisté, usilovně sející, orající a žnoucí na rozlehlých ukrajinských polích, té spižírně světa. Není pochyb, že to jsou lidé šťastní a jejich domy září pořádkem. Už nevidíte snímky ožralých Poláků sedících tupě před svými rozpadajícími se chalupami nebo nabízejícími pár mizerných řep na trhu. To vše je minulost, stejně jako rozježděné polní cesty, změněné podzimními dešti v neprůjezdné bažiny.<br>Ale Afrika… Tady se příliš nechali unést nadšením a i když je třeba obdivovat, rozum by spíše přikazoval počkat například na ukončení plánu Pluh. Ano, tady hitlerovci ukázali, co dokáží, plně obnažili svou uměleckou duši. Středozemní moře uzavřené, vysušené, změněné v pole díky využití atomové energie. Jaký je to rozmach! Jakou to dalo ťafku těm nejrůznějším posměváčkům z Montgomery Street. Je sice pravda, že se to v Africe skoro podařilo… ale v plánech tohoto druhu je slůvko skoro velice důležité. Poprvé se objevilo ve slavné brožuře A. Rosenberga z roku 1958. Jedná–li se o konečné řešení afrického problému, podařilo se nám skoro realizovat naše záměry. Konečné, však…<br>Ale přesto – Američané potřebovali dvě stě let, aby se zbavili svých domorodců, Němci toho v Africe dosáhli během patnácti let. Takže kritizovat není co. Childan se ve skutečnosti na toto téma nedávno pohádal při obědě se známými obchodníky. Zřejmě očekávali zázraky, jako kdyby mohli hitlerovci přetvářet svět pomocí magie. Ne, používali vědu, techniku a svůj příslovečný talent a pracovitost. Němci se pokoušejí o všechno. A když už něco dělají, tak to dělají pořádně.<br>Stejně, lety na Mars odvrátily pozornost světa od afrických problémů. Všechno to směřovalo k tomu, co řekl obchodním kolegům – Němci mají to, co nám chybí – ideály. Můžete je obdivovat kvůli lásce k práci nebo hospodárnosti… ale jejich hnacím motorem je touha. Vesmírné lety nejdřív na Měsíc, pak na Mars. Copak to není nejstarší sen lidstva – sen o vítězství? Na druhé straně Japonci. Znám je dost dobře, konečně stýkám se s nimi každý den. Jsou tu – řekněme si to otevřeně – lidé Východu. Žlutí. My bílí se jim musíme klanět, protože vládnou. Ale naše oči se dívají na Německo, vidíme, co lze dosáhnout tam, kde zvítězili bílí, je to úplně něco jiného.<br>“Už budeme u Nippon Times, pane,” ozval se Číňan, těžce dýchaje po vyšlapání kopce. Teď zpomalil.<br>Childan se pokoušel představit si zákazníka pana Tagomiho. Samozřejmě, to musel být někdo velice důležitý. Tón hlasu pana Tagomiho v telefonu, jeho obrovské vzrušení to říkalo zcela jasně. V Childanových myšlenkách se objevil obraz jednoho z jeho vlastních zákazníků, člověka, jehož přičiněním se Childanova reputace v nejvyšších sférách nad Sanfranciským zálivem velice zvedla.<br>Před čtyřmi lety nebyl Childan specialistou na věci vzácné a cenné, jako teď. Měl malý, temný antikvariát v Geary. V sousedství byl obchod s použitým nábytkem, železářství, a prádelna. V noci docházelo v okolí k ozbrojeným přepadením a občas i vraždám i přes veškeré snahy sanfranciské policie a dokonce i jejich japonských šéfů z Kampeitai. Veškeré výkladní skříně všech krámů měly na noc spuštěny ocelové mříže jako zábranu před vloupáním. A přesto do této čtvrti jednoho dne přišel starší Japonec, bývalý voják major Ito Humo. Vysoký, štíhlý, šedovlasý vždy rovný jako svíčka, major Humo poprvé vysvětlil Childanovi, co se v jeho oboru dá dělat.<br>“Jsem sběratel,” vysvětloval major Humo. Strávil celé odpoledne přehrabováním starých časopisů. V jeho mírném hlasu bylo něco, co Childan tehdy ještě nedokázal plně ocenit – pro většinu bohatých, kulturně založených Japonců byly historické památky americké kultury tak zajímavé, jako tradiční starožitnosti. Proč tomu tak bylo, to major nevěděl, jeho největší vášní byla sbírka starých časopisů o amerických mosazných knoflících a i samotných knoflíků. Bylo to něco podobnéhc jako sbírání známek nebo mincí, zbytečně byste hledali nějaké racionální vysvětlení. Bohatí sběratelé platili mastné ceny.<br>“Dám vám příklad. Víte, co to jsou obrázky válečných hrůz?” řekl major a se žádostivým leskem v očích se podíval na Childana.<br>Childan si po chvilce přemýšlení vzpomněl. Když byl ještě dítětem, byly tyto obrázky přibalovány ke žvýkačkám. Kus za cent. Byla to řada obrázků, připomínajících válečné hrůzy.<br>“Můj velice dobrý přítel,” pokračoval major, “tyhle “Válečné hrůzy” sbírá. Chybí mu jen jeden obrázek – Potopeni Panay. Za ten jeden jediný obrázek nabízí velice pěknou sumu.”<br>“Házené karty,” řekl náhle Childan.<br>“Prosím?”<br>“Házeli jsme je. Každá karta měla dvě strany – jednu s obrázkem a druhou prázdnou. Jako panna a orel.” Tehdy měl snad osm let. “Každý z nás měl v ruce hromádku těch karet. Postavili jsme se proti sobě a házeli jsme kartami tak, aby se obrátily ve vzduchu. Kluk, jehož karta se ve vzduchu obrátila, si bral obě.” Jak je to fajn, připomenout si ty staré dobré časy, dávno ztracené dny šťastného dětství.<br>“Můj přítel o těch kartách vyprávěl,” ozval se major Humo po krátkém zamyšlení, “ale o tom nikdy nemluvil. Jsem si jistý, že neví, k čemu ty obrázky sloužily.”<br>Výsledkem bylo, že se majorův přítel ohlásil v krámu, aby Childanovu historickou zprávu měl z první ruky. Host, také důstojník císařské armády ve výslužbě, byl fascinován.<br>“Zátky!” vykřikl Childan nečekaně.<br>Japonec udiveně zamžikal.<br>“Jako děti jsme sbírali uzávěry od mléčných lahví. Taková kolečka s názvem mlékárny. Těch mlékáren muselo být v celých Spojených Státech tisíce a každá z nich razila své vlastní zátky.”<br>V důstojníkových očích se mihl zájem. “Máte ještě něco ze svých starých sbírek?”<br>Childan nic takového samozřejmě neměl. Ale… třeba by se mohlo podařit najít staré, dávno zapomenuté uzávěry z dob, kdy mléko bylo ještě v lahvích a ne v jednorázovém, kartónovém balení.<br>Tak tedy, postupně, vnikl do své nové profese. Mnozí jiní také otvírali podobné obchůdky a využívali zájem o americkou kulturu, stále více se mezi Japonci projevující… ale Childan nad nimi vždycky vedl.<br>“Dostanu,” řekl Číňan a vyrušil jej ze zamyšlení, “dolar, pane.” Už vyložil jeho zavazadla a čekal.<br>Childan mu bezmyšlenkovitě zaplatil. Ano, je velice pravděpodobné, že se zákazník pana Tagomiho podobá majoru Humovi. Alespoň, zažertoval si Childan v duchu, z mého pohledu. Setkal se už s tolika Japonci… a pořád měl problémy s tím, jak je rozlišit. Našli se mezi nimi malí, podsadití, vypracovaní jako zápasníci. Pak pěstitelé bonsaí… měl zřejmě svou klasifikaci. A mládež, celkově jako kdyby ani nebyla japonská. Zákazník pana Tagomiho asi bude důležitým obchodníkem s cigárem v zubech.<br>Ale pak, když stál před budovou Nippon Times u svých kufrů, napadlo Childana se strachem – a co když ten zákazník není Japonec? Všechno, co přivezl, vybral z ohledem na jejich vkus…<br>Musí to být Japonec. Pan Tagomi si objednával náborový plakát z války Severu proti Jihu, na takové vykopávce mohlo záležet jen Japonci. Je to typické, ta jejich schopnost nechat se fascinovat nesmysly, jejich zájem o dokumenty, proklamace a vyhlášky. Vzpomínal si na jednoho, který svůj volný čas věnoval sbírání novinových reklam amerických patentních léků z počátku dvacátého století.<br>Bylo třeba postavit se jiným, bližším problémům. Vysokými dveřmi budovy Nippon Times vcházeli a vycházeli lidé, k Childanovým uším dolehly hlasy, které jej vytrhly z poklidu. Pohlédl nahoru na nebetyčnou stavbu největší budovy v San Franciscu. Stěna kanceláří, oken, vynikající umění japonských architektů a okolí – záhony věčně zelených stromkových a keřových bonsaí, krajina karesansui, písek, napodobujích ztuhlý potůček tekoucí přes kořeny a ploché, nepravidelné kameny…<br>Zahlédl černého nosiče, byl zrovna volný. Okamžitě jej zavolal.<br>Černoch okamžitě s úslužným úsměvem přiběhl.<br>“Do dvacátého patra,” řekl Childan co nejostřejším tónem. “Apartmá B. Okamžitě.” Ukázal na kufry a pak se vydal ke vchodu. Za sebe se samozřejmě neohlížel.</p>
<p>O chvíli později byl vtlačen do jednoho z rychlovýtahů, kolem něj samí Japonci, jejichž čisté tváře se v ostrém světle maličko leskly. Pak mdlobný skok výtahu, rychlé klepání míjených pater. Childan zavřel oči, vtiskl chodidla do podlahy a toužil, aby ta jízda skončila. Nosič odnesl zavazadla samozřejmě do nákladního výtahu. Po pravdě řečeno, když Childan otevřel oči, viděl, že je ve výtahu jedním z nemnoha bělochu.<br>Když ve dvacátém patře opustil výtah, procvičoval si Childan v duchu poklonu a připravoval se na to, až vejde do kanceláře pana Tagomiho.</p>

      
    </div>
    <footer class="article-footer">
      <a data-url="http://loosak.github.io/hexo-documentation/hexo-documentation/2017/01/08/Man2/" data-id="cixornr2i0000r2v0ifk5v4ch" class="article-share-link">Share</a>
      
      
    </footer>
  </div>
  
    
<nav id="article-nav">
  
  
    <a href="/hexo-documentation/2017/01/08/hello-there/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">test</div>
    </a>
  
</nav>

  
</article>

</section>
        
          <aside id="sidebar">
  
    

  
    
  <div class="widget-wrap">
    <h3 class="widget-title">Tags</h3>
    <div class="widget">
      <ul class="tag-list"><li class="tag-list-item"><a class="tag-list-link" href="/hexo-documentation/tags/ESP8266/">ESP8266</a></li></ul>
    </div>
  </div>


  
    
  <div class="widget-wrap">
    <h3 class="widget-title">Tag Cloud</h3>
    <div class="widget tagcloud">
      <a href="/hexo-documentation/tags/ESP8266/" style="font-size: 10px;">ESP8266</a>
    </div>
  </div>

  
    
  <div class="widget-wrap">
    <h3 class="widget-title">Archives</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/hexo-documentation/archives/2017/01/">January 2017</a></li><li class="archive-list-item"><a class="archive-list-link" href="/hexo-documentation/archives/2016/03/">March 2016</a></li></ul>
    </div>
  </div>


  
    
  <div class="widget-wrap">
    <h3 class="widget-title">Recent Posts</h3>
    <div class="widget">
      <ul>
        
          <li>
            <a href="/hexo-documentation/2017/01/08/Man2/">Man2</a>
          </li>
        
          <li>
            <a href="/hexo-documentation/2017/01/08/hello-there/">test</a>
          </li>
        
          <li>
            <a href="/hexo-documentation/2017/01/08/Rasbian/">Rasbian</a>
          </li>
        
          <li>
            <a href="/hexo-documentation/2017/01/07/hello-world/">Hello World</a>
          </li>
        
          <li>
            <a href="/hexo-documentation/2017/01/01/Samsung.Galaxy.S4/">ESP8266 on microPython</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      &copy; 2017 Loosak<br>
      Powered by <a href="http://hexo.io/" target="_blank">Hexo</a>
    </div>
  </div>
</footer>
    </div>
    <nav id="mobile-nav">
  
    <a href="/hexo-documentation/" class="mobile-nav-link">Home</a>
  
    <a href="/hexo-documentation/archives" class="mobile-nav-link">Archives</a>
  
</nav>
    

<script src="//ajax.googleapis.com/ajax/libs/jquery/2.0.3/jquery.min.js"></script>


  <link rel="stylesheet" href="/hexo-documentation/fancybox/jquery.fancybox.css">
  <script src="/hexo-documentation/fancybox/jquery.fancybox.pack.js"></script>


<script src="/hexo-documentation/js/script.js"></script>

  </div>
</body>
</html>